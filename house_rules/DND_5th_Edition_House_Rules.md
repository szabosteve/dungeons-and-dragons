# Szarka szabálygyűjteménye -- Házi szabályok a D&D 5. kiadásához

### Előmenetel

Minden szint meglépéséhez a karaktereknek `6 + [következő szint]` mennyiségű TP-t kell szerezniük. Tehát egy 1. szintű karakter a 2. szintet 8 TP-nél éri el, a 2. szintről a 3. szintre lépéséhez pedig további 9-et kell gyűjtenie (így összesen 17-et), stb. Amikor valaki szintet lép, megnöveli a szintjét, majd levonja összegyűjtött TP-jéből a szintlépés költségét, és a maradékkal folytatja.

Szintet lépni kizárólag üresjárati idő alatt lehet. Ez azt jelenti, hogy a karakternek a neki megfelelő, nyugodt körülmények között kell eltöltenie `5 × [következő szint]` napot a szintlépéshez.

> Vegyük például Tibi karakterét, Hendrixet, az 1. szintű harcost. Hendrix az első két ülés során 9 TP-nyi tapasztalatot szerzett. Mivel a 3. ülésnek csak a közepén érnek vissza a civilizációba és kezdik meg üresjárati idejüket, Hendrix addig nem tud szintet lépni. Miután azonban visszatértek Ökörvégbe, úgy dönt, eltölt 10 napot a helyi milícia laktanyájában, hogy képezze és fejlessze magát.
> 
>A 10. nap végén Tibi levonja a karakterlapján feltüntetett 9 TP-ből a szintlépéshez szükséges 8 TP-t, majd megnöveli Hendrix tapasztalati szintjét 1-gyel. Hendrix tehát a 11. nap reggelétől fogva 2. tapasztalati szinten és 1 TP-nyi tapasztalattal folytatja a játékot.

#### Tapasztalat pontok

A szokásos, vagy akár a szabálykönyvekben taglalt XP alternatívák helyett egy teljesen más tapasztalati pont rendszer lép életbe. A karakterek úgy szerezhetnek tapasztalati pontokat, hogy a DM felteszi a következő kérdéseket az ülések végén:

* Győztünk-e le említésre méltó ellenfelet?
* Szereztünk-e említésre méltó új szövetségest vagy ellenséget?
* Szereztünk-e említésre méltó kincset?
* Tanultunk-e valami újat és fontosat a világról?

Minden olyan esetben, amikor egy kérdésre a válasz "IGEN", és a játékosok alá is tudják támasztani a válaszukat, a csapat minden tagja 1 TP-t kap.

Ezen felül a DM kioszthat fejenként 1-1 TP-t kiváló karakter kijátszásért, azaz ha a játékos a karakter kötelékeinek, hibáinak, erényeinek és jellemének megfelelően játszott.

### Pihenés & regenerálódás

Bekerül a játékba az "Élénk" állapot. Ebbe akkor kerül a karakter, amikor végzett a pihenéssel (akár rövid, akár hosszú pihenőről van szó), és legkorábban 3 óra múlva kerül ki belőle. (Nem, akkor sem kerül ki belőle előbb, ha ez idő alatt valamiért Kimerült állapotba kerül!) Az "Élénk" állapotban lévő karakter __nem__ kezdhet se rövid, se hosszú pihenésbe!

A bájitalok lehajtása mostantól 1 bónusz cselekvésbe kerül. Ha valaki másnak adod be, az 1 normál cselekvés. Függetlenül attól, kivel itatod meg a löttyöt, ha fenyegetett mezőn állsz, ez megszakító támadást provokál ki.

Ezen felül új szabály, hogy maga a rövid pihenő is legalább 2 órányi pihenést jelent. Hogy ez azért ne szegje teljesen a játék lendületét, bekerül a játékba a Felfakadó Gyógyulás nevű különleges képesség, amit minden PC az 1. szinttől fogva megkap.

>__*Felfakadó Gyógyulás.*__ A kalandorokat szívósabb fából faragták, mint a közembereket, így sokszor akkor is képesek tovább harcolni, mikor úgy tűnik, minden elveszett. Minden hosszú pihenő után egyszer a karakter egy bónusz cselekvés ráfordításával felhasználhatja életerő kockáinak legfeljebb felét, hogy gyógyuljon. Ha egy karakter életerő pontjai 0-ra csökkennek, és ezt máshogy saját maga megakadályozni nem tudja, akkor a Felfakadó Gyógyulás automatikusan, bónusz cselekvés ráfordítása nélkül aktiválódik, de természetesen csak akkor, ha még nem élt vele a karakter a legutóbbi hosszú pihenő óta.

### Harcrendszer

A legfontosabb változás maga a megszakító támadás, hiszen majdnem minden egyéb ezzel kapcsolatos. Mostantól a megszakító támadás nem reakció, hanem egy ingyenes támadás, ami akkor hajtható végre, ha azt kiprovokálják. Alap esetben minden karakter csak 1 megszakító támadást hajthat végre a körében, kivéve, ha ezt valamilyen egyéb, szűkebb szabály felülbírálja.

Új mozgásforma az ún. "1 lépéses mozgás." Ez azt jelenti, hogy az a karakter, aki a harci körében még semmilyen más mozgás akciót nem használt el, 5 lábbal (1 mezővel) arréb léphet. Ha azonban ezt megtette, utána már semmilyen egyéb mozgást nem végezhet! Nagyon fontos, hogy ez a fajta mozgás nem provokál ki megszakító támadást!

Megváltozik a visszavonulás, mint mozgás értékű cselekvés használata is. Ezt a cselekvést használva a karakter megkezdheti mozgását, és első lépésével kiléphet 1(!), azaz EGY fenyegetett mezőről anélkül, hogy megszakító támadást provokálna ki. Ezután azonban ugyanúgy, mint normál esetben, ha ki akar lépni egy fenyegetett mezőről, az ki fogja provokálni a megszakító támadásokat. A visszavonulás továbbra is teljes körös cselekvésnek számít.

>Vegyük példának ismét Hendrixet, aki azóta megint megtalálta a módját, hogy bajba keveredjen. Jelenleg épp három bandita veszi körbe, ráadásul mindhárom fenyegeti azt a mezőt, amin Hendrix áll. Ha tehát a daliás harcos inkább távozóra fogná, érdemes előbb egy pillanatig gondolkodnia. Ha a mozgása előtt még támadni szeretne, akkor azzal azt kockáztatja, hogy távozás közben mindhárom ellenfele mérhet rá egy megszakító támadást. Hendrix tehát inkább úgy dönt, hogy visszavonul: első lépésével kilép a fenyegetett mezőről egy nem fenyegetett mezőre, majd angolosan távozik.

A játékban a továbbiakban a Dungeon Master's Guide-ban említett átlós mozgásra vonatkozó opcionális szabály is használatra kerül. Azaz, amikor egy karakter átlóban akar mozogni a harci köre alatt, akkor minden 2. átlós mozgás 10 lábnyi mozgásba kerül 5 helyett.

Amikor egy karakter fenyegetett mezőn áll, minden olyan cselekvés Opportunity Attack-ot provokál ki, ami akadályozza a közelharcot, vagy nem közvetlenül a közelharc folytatását célozza, vagy ami nem írja kifejezetten, hogy nem provokál ki Opportunity Attack-ot. Igen, a mozgás is ilyen, kivéve, ha a mozgó fél Disengage-el, vagy ha az 1 lépéses mozgást használja. Néhány példa a teljesség igénye nélkül arra, mi provokálhat ki Opportunity Attack-ot:

* Bájital felhajtása.
* Lőfegyverrel támadás.
* Elesett karakter stabilizálása.
* Kilépés egy ellenfél által fenyegetett mezőről egy nem fenyegetett mezőre Disengage vagy 1 lépéses mozgás használata nélkül.
* Kilépés egy ellenfél által fenyegetett mezőről egy másik, ugyanazon ellenfél által fenyegetett mezőre Disengage vagy 1 lépéses mozgás használata nélkül.
* Felkelés fekvő pozícióból.

Hogy teljes mértékben egyértelmű legyen, varázslat csak akkor provokál ki Opportunity Attack-ot, ha

* nem közelharci támadást használ (nem Melee Spell Attack kell hozzá), és
* megidézése akadályozza a közelharc folytatását (azaz Somatic komponens szükséges hozzá -- lássuk be, nehezen tud az vívni, akinek közben rituális esőtáncot kell járnia).

Ha valaki a varázslással provokál ki Opportunity Attack-ot, és el is találják, természetesen Concentration mentőt kell dobnia.
