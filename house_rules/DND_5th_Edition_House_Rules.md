<h1>Szarka szabálygyűjteménye</h1>

<h2>Házi szabályok a Dungeons & Dragons 5. kiadásához</h2>

### Előmenetel

A szokásos, vagy akár a szabálykönyvekben taglalt TP alternatívák helyett egy teljesen más tapasztalati pont rendszer lép életbe.

#### Szintlépés

Minden szint meglépéséhez a karaktereknek `6 + [következő szint]` mennyiségű tapasztalati pontot kell szerezniük. Tehát egy 1. szintű karakter a 2. szintet 8 TP-nél éri el, a 2. szintről a 3. szintre lépéséhez pedig további 9-et kell gyűjtenie (így összesen 17-et), stb. Amikor valaki szintet lép, megnöveli a szintjét, majd levonja összegyűjtött TP-jéből a szintlépés költségét, és a maradékkal folytatja.

Szintet lépni kizárólag üresjárati idő alatt lehet. Ez azt jelenti, hogy a karakternek a neki megfelelő, nyugodt körülmények között kell eltöltenie `5 × [következő szint]` napot a szintlépéshez.

> Vegyük például Tibi karakterét, Hendrixet, az 1. szintű harcost. Hendrix az első két ülés során 9 TP-nyi tapasztalatot szerzett. Mivel a 3. ülésnek csak a közepén érnek vissza a civilizációba és kezdik meg üresjárati idejüket, Hendrix addig nem tud szintet lépni. Miután azonban visszatértek Ökörvégbe, úgy dönt, eltölt 10 napot a helyi milícia laktanyájában, hogy képezze és fejlessze magát.
> 
>A 10. nap végén Tibi levonja a karakterlapján feltüntetett 9 TP-ből a szintlépéshez szükséges 8 TP-t, majd megnöveli Hendrix tapasztalati szintjét 1-gyel. Hendrix tehát a 11. nap reggelétől fogva 2. tapasztalati szinten és 1 TP-nyi tapasztalattal folytatja a játékot.

#### Tapasztalat pontok

 A karakterek úgy szerezhetnek tapasztalati pontokat, hogy a DM felteszi a következő kérdéseket az ülések végén:

* Győztünk-e le említésre méltó ellenfelet?
* Szereztünk-e említésre méltó új szövetségest vagy ellenséget?
* Szereztünk-e említésre méltó kincset?
* Tanultunk-e valami újat és fontosat a világról?

Minden olyan esetben, amikor egy kérdésre a válasz "IGEN", és a játékosok alá is tudják támasztani a válaszukat, a csapat minden tagja 1 TP-t kap.

Ezen felül a DM kioszthat fejenként 1-1 TP-t kiváló karakter kijátszásért, azaz ha a játékos a karakter kötelékeinek, hibáinak, erényeinek és jellemének megfelelően játszott.

### Pihenés & regenerálódás

A játékban szereplő, pihenésre vonatkozó szabályok új elemekkel egészülnek ki. Ezek célja, hogy a felmerülő kételyeket azonnal eloszlassák a meglévő pihenési rendszer kapcsán, illetve, hogy kissé autentikusabbá tegyék a játék ezen aspektusát.

#### Élénkség

Bekerül a játékba az "élénk" állapot. Ebbe akkor kerül a karakter, amikor végzett a pihenéssel (akár rövid, akár hosszú pihenőről van szó), és legkorábban 3 óra múlva kerül ki belőle. (Nem, akkor sem kerül ki belőle előbb, ha ez idő alatt valamiért kimerült állapotba kerül!) Az "Élénk" állapotban lévő karakter __nem__ kezdhet se rövid, se hosszú pihenésbe!

#### A rövid pihenőről

Új szabály, hogy maga a rövid pihenő is legalább 2 órányi pihenést jelent. Hogy ez azért ne szegje teljesen a játék lendületét, bekerül a játékba a Felfakadó Gyógyulás nevű különleges képesség, amit minden JK az 1. szinttől fogva megkap.

>__*Felfakadó Gyógyulás.*__ A kalandorokat szívósabb fából faragták, mint a közembereket, így sokszor akkor is képesek tovább harcolni, mikor úgy tűnik, minden elveszett. Minden hosszú pihenő után egyszer a karakter egy bónusz cselekvés ráfordításával felhasználhatja életerő kockáinak legfeljebb felét, hogy gyógyuljon. Ha egy karakter életerő pontjai 0-ra csökkennek, és ezt máshogy saját maga megakadályozni nem tudja, akkor a Felfakadó Gyógyulás automatikusan, bónusz cselekvés ráfordítása nélkül aktiválódik, de természetesen csak akkor, ha még nem élt vele a karakter a legutóbbi hosszú pihenő óta.

#### Bájitalok

A bájitalok lehajtása mostantól 1 bónusz cselekvésbe kerül. Ha valaki másnak adod be, az 1 normál cselekvés. Függetlenül attól, kivel itatod meg a löttyöt, ha fenyegetett mezőn állsz, ez megszakító támadást provokál ki.

### Harcrendszer

Őszintén szólva az 5. kiadás harcrendszerével semmi gond nincs, ha az ember nem akar mélyebben belegondolni. Az alábbi változtatások arra nyújtanak lehetőséget, hogy a 3.5-ös kiadás egyes elemeit átemelve valamivel taktikusabbá tegyék a harcot a játékban.

#### Célzott támadás

Ha egy karakter a támadás cselekvés végrehajtása során ellenfelének egy konkrét részére kíván támadni, akkor a játékos azt a támadás végrehajtása előtt jelentse be! Ezután, ahogy rendesen is, támadó dobást tesz. Ha a támadó dobás értéke 5-tel haladja meg a célpont védelmi értékét, akkor sikerül az adott részt eltalálni. Ha a dobás értéke csak eléri, de 5-tel nem haladja meg az ellenfél VÉ-jét, a támadás sikeres, de nem feltétlenül a megcélzott részen talál.

#### Megszakító támadás

A legfontosabb változás maga a megszakító támadás, hiszen majdnem minden egyéb ezzel kapcsolatos. Mostantól a megszakító támadás nem reakció, hanem egy ingyenes támadás, ami akkor hajtható végre, ha azt kiprovokálják. Alap esetben minden karakter csak 1 megszakító támadást hajthat végre a körében, kivéve, ha ezt valamilyen egyéb, szűkebb szabály felülbírálja.

Amikor egy karakter fenyegetett mezőn áll, minden olyan cselekvés megszakító támadást provokál ki, ami akadályozza a közelharcot, vagy nem közvetlenül a közelharc folytatását célozza, vagy ami nem írja kifejezetten, hogy nem provokál ki megszakító támadást. Igen, a mozgás is ilyen, kivéve, ha a mozgást végrehajtó karakter éppen visszavonul, vagy ha az egy lépéses mozgást használja. Néhány példa a teljesség igénye nélkül arra, mi provokálhat ki megszakító támadást:

* Bájital felhajtása.
* Lőfegyverrel támadás.
* Elesett karakter stabilizálása.
* Kilépés egy ellenfél által fenyegetett mezőről egy nem fenyegetett mezőre visszavonulás vagy egy lépéses mozgás használata nélkül.
* Kilépés egy ellenfél által fenyegetett mezőről egy másik, ugyanazon ellenfél által fenyegetett mezőre visszavonulás vagy egy lépéses mozgás használata nélkül.
* Felkelés fekvő pozícióból.

Hogy teljes mértékben egyértelmű legyen, varázslat csak akkor provokál ki megszakító támadást, ha

* nem közelharci támadást használ, és
* megidézése akadályozza a közelharc folytatását (azaz szomatikus komponens szükséges hozzá -- lássuk be, nehezen tud vívni az, akinek közben rituális esőtáncot kell járnia).

Ha valaki a varázslással provokál ki megszakító támadást és el is találják, természetesen dobnia kell koncentrációra, amit ha elbukik, a varázslat nem jön létre, de a varázshely elvész ugyanúgy, mintha a varázslás sikeres lett volna.

#### Mozgás értékű cselekvések

Új mozgásforma az ún. "egy lépéses mozgás." Ez azt jelenti, hogy az a karakter, aki a harci körében még semmilyen más mozgás akciót nem használt el, 5 lábbal (1 mezővel) arréb léphet. Ha azonban ezt megtette, utána már semmilyen egyéb mozgást nem végezhet! Nagyon fontos, hogy ez a fajta mozgás nem provokál ki megszakító támadást!

Megváltozik a visszavonulás, mint mozgás értékű cselekvés használata is. Ezt a cselekvést használva a karakter megkezdheti mozgását, és első lépésével kiléphet egy, azaz 1 (!) fenyegetett mezőről anélkül, hogy megszakító támadást provokálna ki. Ezután azonban ugyanúgy, mint normál esetben, ha ki akar lépni egy fenyegetett mezőről, az ki fogja provokálni a megszakító támadásokat. A visszavonulás továbbra is teljes körös cselekvésnek számít.

>Vegyük példának ismét Hendrixet, aki azóta megint megtalálta a módját, hogy bajba keveredjen. Jelenleg épp három bandita veszi körbe, ráadásul mindhárom fenyegeti azt a mezőt, amin Hendrix áll. Ha tehát a daliás harcos inkább távozóra fogná, érdemes előbb egy pillanatig gondolkodnia. Ha a mozgása előtt még támadni szeretne, akkor azzal azt kockáztatja, hogy távozás közben mindhárom ellenfele mérhet rá egy megszakító támadást. Hendrix tehát inkább úgy dönt, hogy visszavonul: első lépésével kilép a fenyegetett mezőről egy nem fenyegetett mezőre, majd angolosan távozik maradék mozgásából.

A játékban a továbbiakban a Dungeon Master's Guide-ban említett átlós mozgásra vonatkozó opcionális szabály is használatra kerül. Azaz, amikor egy karakter átlóban akar mozogni a harci köre alatt, akkor minden 2. átlós mozgás 10 lábnyi mozgásba kerül 5 helyett.

### Szótár

A házi szabályok magyar leírásához egy korábbi, D20 rendszer referencia fordítást használtam alapul. Álljon itt egy táblázat a lefordított kifejezésekről és az eredeti, angol megfelelőikről!

| Angol kifejezés | Magyar kifejezés |
|:----------------|:-----------------|
| action          | normál cselekvés |
| armor class (AC)| védelmi érték (VÉ)|
| bonus action    | bónusz cselekvés |
| disengage       | visszavonulás    |
| downtime        | üresjárati idő   |
| exhaustion      | kimerült állapot |
| experience point (XP) | tapasztalati pont (TP) |
| healing surge   | felfakadó gyógyulás |
| hit die         | életerő kocka    |
| hit point       | életerő pont     |
| long rest       | hosszú pihenő    |
| opportunity attack | megszakító támadás |
| potion          | bájital          |
| short rest      | rövid pihenő     |
| spell slot      | varázshely       |
| threatened square | fenyegetett mező |
